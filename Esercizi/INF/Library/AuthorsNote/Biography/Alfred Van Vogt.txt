Figlio di un commerciante di ascendenza olandese, nasce in Canada dove vive fino all'inizio degli anni quaranta, quando si trasferisce a Los Angeles prendendo la cittadinanza statunitense.
Nonostante la sua accanita lettura di riviste di fantascienza, ed in particolare di Amazing Stories, Van Vogt si avvicina (nel 1932) all'attività di scrittore con racconti d'avventura e d'amore che vengono regolarmente pubblicati, sotto pseudonimi, su True Story. 
Nel 1939 debutta nel mondo della fantascienza con Il distruttore nero (Black Destroyer), apparso sul numero di luglio di Astounding Science-Fiction, racconto che ebbe un tale successo da convincerlo a proseguire. 
La pubblicazione del racconto è considerata l'inizio della Epoca d'oro della fantascienza, della quale Van Vogt fu uno degli autori più rappresentativi. 
